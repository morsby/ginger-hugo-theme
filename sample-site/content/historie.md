---
date: "2017-02-28T16:35:10+01:00"
title: "Historien bag de små dukker fra 50'ernes USA"

---

# Historien bag de små dukker fra 50'ernes USA

## Starten


... på Ginger-dukkernes historie skal findes i 30'ernes USA.
Grundlæggeren af firmaet Vogue Dolls importerede og videresolgte dukker
lokalt og blev i den sammenhæng meget kendt som designer af dukketøj.

Den tids dukker var af komposit, først efter II Verdenskrig kom plastik
ind i billedet, og i 1948 kom Vogue's første helt egen dukke, en små 20
cm høj tumling i 'hård plast' med fin paryk og malede øjne. I 1950 fik
hun rigtige øjne, der kunne åbnes og lukkes, og i 1951 fik hun sit navn:
Ginny.

### Ginny

Ginnys hår kunne vaskes og redes, hun havde en stor garderobe med flot
tøj, alle småpiger godt selv kunne tænke sig, og man kunne få alt muligt
udstyr til hende: Kæledyr, møbler, skøjter og rulleskøjter, briller,
hatte, tasker ...... Hun blev en stor succes!

### Efterlignerne -- blandt dem Ginger

Andre firmaer ville selvfølgelig gerne have del i denne succes. I 1953
dukkede Madame Alexander's Wendy og NancyAnn Storybook Doll's Muffie op,
i 1954 Cosmopolitan's Ginger, Virga's Playmate (også kaldet Lucy) og
Fortune Toys' Pam - for nu blot at nævne de mest kendte.

Bølgen nåede også England, hvor den kendteste Ginny-efterligning er Miss
Rosebud, en søster til de små Rosebud-babydukker, der sammen med
Skildpadde-babyerne var de dukker, vi herhjemme legede med på den tid.
Miss Rosebud kom allerede i 1953 eller måske endog tidligere, mens Jinx
fra [Amanda Jane](http://www.amandajanedolls.com/) kom så sent som i
1958 (hvor Rosebud-fabrikken efter sigende solgte sine forme til bl.a.
Amanda Jane).

### Udviklingen

Dukkerne udviklede sig gennem årene. De blev et par år ældre, blev
rigtige småpiger. De første var ofte 'strung', dvs. arme og ben var sat
på med elastik (Ginger var dog fra starten gådukke), senere fik de en
gåmekanisme (blev 'walkers'), så hovedet drejede fra side til side, når
man tog dem om livet og fik dem til at gå. Deres malede øjenvipper blev
erstattet af støbte, øjnene blev også for fleres vedkommende større med
tiden. Deres knæ fik bøjeled, enkelte fik endog bøjelige albuer.

Sidste udvikling blev, at dukkerne fik vinylhoved med 'rooted' hår i
stedet for paryk - og i starten af 60'erne var eventyret så forbi -
Barbie havde holdt sit indtog. Kun få af fabrikkerne overlevede og
formåede at tilpasse sig, men [Vogue](http://www.voguedolls.com/) og
[Madame Alexander](http://www.madamealexander.com/) holder stand.

De forskellige fabrikanter lod også dukkerne få søskende, store- og
lillesøstre. De mest kendte er Ginnys søstre Jill og Ginette og Gingers
Little Miss Ginger, Miss Ginger og Baby Ginger.

### Dukkerne som samlerobjekt

Ginny har længe været et samlerobjekt i USA, det er ganske almindeligt
at se en af de tidlige 'strung' dukker blive solgt på ebay til langt
over $200. De rigtigt gode sælges på traditionelle auktioner, efter
sigende til tusinder af dollars. De sidste års tid er priserne på Ginger
også steget kraftigt, og også div. udgaver af Virga-dukken er pænt oppe
i pris. Muffie, som er nævnt ovenfor, er også et stort samlerobjekt, men
hverken hende eller Wendy vil jeg gå ind på her, jeg ved simpelthen ikke
nok om dem.

Det skifter jo hele tiden, hvad der efterspørges på ebay. I efteråret
2007 var det 'negerdukker', samtidig begyndte priserne på Miss Rosebud
at stige voldsomt. Siden kom turen til Hawaii-dukker. Det er ikke altid
til at forudse, hvad det næste bliver.

### Dukkerne i Skandinavien

Det er mærkeligt, at ingen af disse dukker nåede til Danmark, vi måtte
'nøjes' med Ønskedukkerne. Som nok det eneste sted i hele Skandinavien
blev Ginger solgt fra [varehuset NK](nk) i Stockholm - det var også der,
min far i sin tid købte mine dukker og møblerne til dem. Så svenskerne
kender udmærket Ginger, og hun handles i stor stil på Tradera (ofte til
betydeligt højere priser end i USA).

Jeg ved ikke af, at Ginny kunne købes her overhovedet, det er næppe
sandsynligt.

### Forvirret? Så se her

En god side til at få overblik over disse små dukker har været
[www.50sdolls.com](http://www.50sdolls.com/chart.htm), men siden lader
nu desværre til at være helt eller delvist ude af drift det meste af
tiden (januar 2011). Der er lidt andre links på min side med ...
[links](links).

Men at begynde at studere emnet kan hurtigt gøre en endnu mere
forvirret, desværre. For firmaet Cosmopolitan, der altså skabte Ginger,
lånte eller solgte deres forme til adskillige andre firmaer, som
beskrevet [her](ginger). Også flere af de andre dukker ligner hinanden
til forveksling, fx Pam og Virga's dukker. Her har man dog hjælp af
armkrogene - undtagen hvis dukken har fået nye arme!

Så den fornuftigste løsning for alle os, der ikke er vildt seriøse
samlere, er simpelthen at gå efter de dukker, vi kan lide! Jeg selv er
fx ikke meget for de flotteste eksemplarer, dem amerikanerne kalder
'mint' og 'pristine', for dem tør man jo knapt nok røre ved af frygt for
at forringe deres værdi. 


Opdateret d. 21.12.2011
