---
date: "2017-03-16T16:56:51+01:00"
title: "Hvorfor Ginger?"
menu:
    main:
        weight: 3
---

# Ginger-dukkerne og mig

Jeg har altid været tosset med dukker. Som barn i 50'erne og 60'erne havde jeg mere eller mindre de samme dukker som alle mine veninder (måske bare lidt flere) - en glasdukke eller to, en gummidukke, vist også en af Magasin-dukkerne, et par franske Bella-dukker, såvidt jeg husker én Skildpadde-babydukke (Ønskedukke) og én Rosebud-baby og siden en stor teenage-dukke i stedet for Barbie. Men derudover havde jeg noget, vel næppe mange andre i Danmark havde: Et par Ginger-dukker, som min far havde haft med hjem fra Sverige. Jeg troede faktisk, det var svenske dukker, men det er det jo altså ikke, har jeg siden fundet ud af.

De der Ginger-dukker var på størrelse med Ønskedukkerne, med lidt god vilje kunne de passe tøj sammen, men de skulle forestille lidt ældre piger, og derfor var deres tøj og øvrige tilbehør langt mere interessant for mig end Ønskedukkernes. De havde også rigtige parykker! Jeg havde balletkjole, brudekjole, balkjole til dem, jeg havde flot hvidmalet seng og skab, og så havde de briller! Det var noget af det bedste, for jeg fik selv tidligt briller - og det var ikke sjovt dengang!

Man bliver jo større, det meste legetøj gives videre i kredsløbet - men på et tidspunkt fik jeg den ene Ginger tilbage efter 20-30 år! Der var ikke meget hår tilbage, heller ikke megen kulør i ansigtet, men hun var stadig dejlig. Det lykkedes mig at lave hende en paryk af en gammel valk, jeg havde liggende, tøj lånte jeg fra Ønskedukkerne, som jeg mærkværdigvis stadig havde i behold, men deres sko kunne hun ikke passe. Så en dag fik jeg den idé, at der jo var noget, der hed eBay, og måske jeg kunne finde sko til Ginger der?

Og det skal jeg love for, at jeg kunne! Og meget andet. Og flere dukker. Det var altså starten på min samling af små dukker fra 40'erne og 50'erne. Og her er hun så - min barndoms Ginger, yderst til højre.


{{< img src="http://gingerdolls.dk/images/3gingers.jpg" 
    caption="3 Ginger dukker og Mio, en af mine katte" 
    link="" 
    title="" 
    class="center" 
    alt="3 Ginger dukker og Mio, en af mine katte" 
\ >}}