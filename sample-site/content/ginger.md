---
date: 2017-02-28T16:35:10+01:00
title: Om Ginger
menu:
  main:
    weight: 7

---
# GINGER

{{% center %}}
**Selve dukkerne finder du [på denne side](gingerdukkerne).**
{{% /center %}}

Ginger blev som skrevet på siden med [lidt generel historie om dukkerne](historie) fremstillet af firmaet Cosmopolitan. Fra de første
dukker med malede øjenvipper lader Cosmopolitan til at have udlånt eller
endog solgt sine forme til konkurrenter, det er derfor som regel næsten
umuligt at vide, om en Ginger er 'ægte' eller ej. Dukkerne var helt uden
mærke i starten, først med vinylhovedet fik de navn i nakken. Parykken,
der ellers kunne være et fingerpeg, kan man ikke helt regne med, den kan
jo være skiftet ud. Men med lidt øvelse kan man i hvert fald let
genkende en dukke støbt i Cosmopolitans form - kroppen er helt
anderledes end på alle andre dukker, benstillingen temmelig bredsporet,
navlen kun en lille prik, hun har tæer, svejsning ned gennem øret, alle
fingre er adskilte, hendes armkroge er specielle og på håndledet er der
et cirkelrundt mærke. Enkelte andre bredsporede dukker (Mindy, Gigi
m.fl.) ligner hende meget i hovedet, men har fx nedadvendte mundvige
eller fødder uden tæer.

Har man fastslået, at dukken er støbt i en Cosmopolitan-form, kan man
måske få et hint, hvis dukken er lavet af en ringe plastik, ligesom
ansigtsmalingen kan være af dårligere kvalitet, fx med øjenbryn, der er
lige brede hele vejen, hvor Gingers smalner til ud mod tindingen. Og
mangler den stang, der styrer gåmekanismen, er det med stor
sandsynlighed en discount-kopi (det kan man fx se ved forsigtigt at
trække den ene arm lidt ud og kigge ind). At dukken ikke går, betyder
dog ikke nødvendigvis, at det er en billig kopi - gåmekanismen er meget
ofte slidt eller helt knækket. Et helt sikkert kendetegn på en
(discount) kopi er, hvis dukken har malede fødder! Disse dukker har også
tit en mohairparyk, der ikke er formet i frisure, blot lagt i bølger hen
over hovedet. Dukker med bøjelige knæ **og** albuer vil også som regel
vise sig at være kopier, jeg har i hvert fald endnu ikke set nogen, der
lod til at være 'ægte'.

Det korte af det lange er, at man skal vælge sin dukke efter, hvad man
selv synes om hende. Med Ginger er der ingen garantier, og 'ægte' og
kopier sælges alle som Ginger på ebay - til priser, der ofte ikke
afspejler oprindelsen, i hvert fald ikke i flertallet af auktioner.
Tøjet er generelt det, der afgør prisen. De fleste af os samler vel også
på dukker netop for vores egen fornøjelses skyld - ikke som en
pengeanbringelse ;-).

På billedet ses de 5 hovedtyper af Ginger, den ældste til venstre.
Dukken med bøjelige knæ **og** albuer er desværre lidt misfarvet på
kroppen af at have ligget gemt væk med rødt tøj på, den med kun bøjelige
knæ venter, som det kan ses, på en paryk.\



{{< img src="Gingerdolls.jpg" 
    caption="" 
    alt="5 Ginger-dukker af forskellig alder" 
    link="Gingerdolls.jpg" 
    class="height-250 klik" 
    gallery=""
\ >}}


Ginger findes altså ikke i så mange variationer som Ginny. Hun var fra
start en gådukke (walker), så kroppen er stort set ens på alle dukkerne.
Dvs. der findes en speciel variant, som i mine øjne var lidt af en
misforståelse: En dukke med Gingers gammelkendte krop, men tynde ben med
fødder til lidt højhælede sko! En besynderlig skabning med tilnavnet
Cha-Cha Heel! Jeg har en, der har Pam-hoved og Ginger-krop, hun ser
sådan ud:

{{< grid >}}

{{< img src="GingerPam1.jpg" 
    caption="" 
    alt="Ginger-Pam" 
    link="GingerPam1.jpg" 
    class="height-250 klik" 
    gallery="gingerpam"
\ >}}

{{< img src="GingerPam2.jpg" 
    caption="" 
    alt="Ginger-Pam" 
    link="GingerPam2.jpg" 
    class="height-250 klik" 
    gallery="gingerpam"
\ >}}
{{< /grid >}}


Lidt årstal, selv om mange af dem kun er omtrentlige.

De første dukker dukkede op i **1954**, de var gådukker og havde malede
øjenvipper. Der er ikke rigtigt nogen dokumentation for dem, så vi ved
ikke, om de allerede dengang havde de fine parykker med hel 'hætte',
eller om håret måske i starten var som hos selv de bedste kopier: En
smal stribe solid gaze, hvorpå håret er syet fast, hvorefter det er
limet fast ned over tindinger og baghoved. Det hår, der blev brugt til
den type parykker, var en slags kunstig mohair, hvor de senere 'fulde'
parykker var af det grovere materiale, vi også kender fra dukker med
'rooted' hår.

I **1955** fik Ginger støbte øjenvipper, den første udgave af dukken
havde ret små øjne og kaldes 'small-eyed'. Det er nok min personlige
favorit af dem alle.

Senere samme år (1955) kom hun med lidt større øjne, denne udgave hedder
så 'medium-eyed', og sandelig også med endnu større øjne: 'large-eyed'
Ginger.

Næste forandring, de bøjelige knæ (og måske albuer, med mindre de alle
var kloner) kom nok allerede i **1956**. De var alle medium- eller
large-eyed.

Senere samme år (1956) lanceredes Ginger med vinylhoved og rooted hår.
Kroppen var stadig af hård plast, og hun var stadig en gådukke. De
første dukkers øjne var lidt uheldige - de falder ind i øjenhulen, så de
enten bliver for dybtliggende eller gør hende skeløjet. Der er ikke
mange smukke eksemplarer af denne dukke! Nogle havde malede øjenvipper i
øjets yderste hjørne, andre ikke.

Hovedet blev efterfølgende forbedret, øjnene blev mere pålidelige, og
nogle af disse senere dukker er faktisk ret fine.

Dukkerne med paryk havde kun to frisurer:
[Fletninger](/images/panbraids.jpg) (bemærk at billedet helt til højre
viser en paryk, der IKKE er Gingers - for netop at vise, hvor specielle
Gingers fletninger er) eller [flip/rulle](/images/panflip.jpg) (hårdt
oprullet hårkrans i nakkehøjde) i tre farver: Lysblond (kaldes
platinblond), mellemblond eller [brun](/images/1211_1958&1959NK_2.jpg).
Dukkerne med vinylhoved havde [ret kort, let krøllet hår](/images/1253_1958NK%20(2).jpg) eller en
[hestehale](/images/panponytail.jpg) højt oppe på hovedet i
[platinblond](/images/554&555_1957US_2b.jpg),
mellem[blond](/images/panblonderooted.jpg) og
[brun](/images/panbrunetterooted.jpg). Også mht hår var der derfor mindre
variation end hos Ginny. Det stemmer dog ikke helt med de her
farveangivelser, der var ingen parykker i platinblond, men i [flere nuancer af lys- og mellemblond](/images/panblondewig.jpg), og der var
også en lysblond med rooted hår.

Man ser nu og da dukker med kulørt hår. Dem af [hård plast](/images/panothercolorswig.jpg) er sandsynligvis alle kopidukker
(kloner), men dem med [hoved af vinyl](/images/panothercolorsrooted.jpg)
kan jo ikke løbe fra deres mærke i nakken; selv har jeg en med blåt og
en med grønt hår; hende med lysegrønt hår har jeg ikke længere. Jeg har
set det foreslået, at disse dukker med kulørt hår blev lavet til en
speciel anledning, muligvis som en påskedukke (det husker jeg ikke
helt).

Der skulle også findes en mørkhudet Ginger. [Min egen](/images/blackginger_small.jpg) og de øvrige, jeg hidtil har set,
har dog alle været kloner med groft, kedeligt hår, dårlige øjne og uden
gåmekanisme, oprindeligt solgt som souvenirs iført Hawaii-dragt.

Opdateret d. 1.10.2013